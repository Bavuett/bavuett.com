Questo sito nasce dopo un anno di una strana staticità nel continuo tentativo di adattarmi ad un nuovo modo di vivere la vita in seguito all'iscrizione ad un Corso di Laurea, il trasferimento in una nuova città e l'approccio a nuove persone con cui condividere le esperienze.

Non è stato semplice. Ancora provo sentimenti contrastanti quando, dopo aver scritto <span className="inline-code">git log</span>, vedo che il primo commit risale al 31 Luglio 2023. Da allora ci sono state poche modifiche nel complesso: le pagine sono simili rispetto a quelle che era possibile vedere un anno fa — e subiranno sostanziali modifiche, non appena ne avrò occasione — ma era necessario che questo sito uscisse in fretta, altrimenti avrei continuato a rimandarlo ad un tempo non meglio specificato.

## Un bizzarro flusso di coscienza.

Pianifico di usare questo spazio come un diario nel quale condividere a cosa lavoro, penso, leggo e guardo. Da bambino leggevo un sacco di riviste — ero assiduo lettore di Topolino di cui, oltre alle storie a fumetti, apprezzavo gli editoriali di Valentina de Poli e i vari servizi della redazione — e nel tempo libero mi dilettavo a crearne di mie, anche se non ne ho mai conclusa nessuna perché mi fermavo sempre una volta disegnata la copertina e il logo, a cui seguiva la redazione dell'indice totalmente inventato accompagnato da un breve editoriale nel quale presentavo ai miei lettori inesistenti la mia ultima idea. 

Internet ha cambiato profondamente il mondo dell'editoria, e oggi è diventato difficile fare affidamento al cartaceo per avere una finestra sul mondo lì fuori. Sogno però che, nel tempo, questa diventi la mia personalissima finestra nel quale esprimere quel che provo ogni giorno, nella speranza che qualcuno possa apprezzarla e che si senta incoraggiato a seguire il mio esempio. 

Vedremo se riuscirò nel mio intento: al momento questi 1852 caratteri sembrano già troppi. Non vi chiederò di seguirmi da nessuna parte, perché ho eliminato qualsiasi traccia dai social media. Però, se volete, potete contattarmi via <a href="mailto:lorenzo.barretta04@gmail.com">Email</a> per poter commentare qualsiasi cavolata abbia detto qui.

Alla prossima.
